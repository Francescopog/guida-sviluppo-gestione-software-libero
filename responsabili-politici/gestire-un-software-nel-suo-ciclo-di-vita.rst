.. _gestire-un-software-nel-suo-ciclo-di-vita:

Gestire un software nel suo ciclo di vita
-----------------------------------------

Accettare segnalazioni e contributi da terzi
============================================

Un progetto open source per sua natura è a disposizione di tutti. Il suo
codice sorgente può essere liberamente consultato anche dai cittadini e
dalle imprese, che a loro volta possono verificarlo, inviare
segnalazioni di malfunzionamenti o proporre miglioramenti anche in forma
di codice pronto all’uso. Questo modello cambia il tradizionale rapporto
tra amministrazione committente e fornitore perché introduce anche la
possibilità di contributi esterni o in generale la formazione di un
ecosistema di più soggetti che, collaborativamente, migliorano i servizi
pubblici a beneficio di tutti.

Il codice open source per la pubblica amministrazione, viene rilasciato
secondo lo schema di riuso descritto nelle “Linee guida su acquisizione
e riuso di software per le pubbliche amministrazioni”.

Secondo questo schema di riuso, una PA titolare di un software, lo deve
rilasciare come open source su un repository pubblico. Dopo il rilascio
è probabile, e anzi auspicabile, che qualche sviluppatore contribuisca
al codice con dei bug fix, degli enhancement o con nuove funzionalità.

Questo tipo di contributi, una volta esaminati e valutati da un punto di
vista architetturale rispetto alla struttura della soluzione e alla loro
qualità, è bene vengano accettati e uniti al codice del progetto
rilasciato in open source, nonché alla versione in uso.
