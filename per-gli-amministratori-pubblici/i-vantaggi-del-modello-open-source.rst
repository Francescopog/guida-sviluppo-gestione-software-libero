I vantaggi del modello open source
==================================

L’open source offre un modello di sviluppo migliore rispetto al
tradizionale approvvigionamento di software, sia per le organizzazioni
pubbliche che per le società private. L’uso dell’open source aumenta il
controllo locale e le opportunità di mercato.

Progettato sin dall'inizio per essere aperto, adattabile e per garantire
la portabilità dei dati, il software può essere sviluppato da personale
interno all’amministrazione o da fornitori esterni. Il modello *open
source* permette alla pubblica amministrazione di cambiare fornitore, se
necessario, senza dover ricominciare il processo di sviluppo dal
principio. **Aumenta quindi le opportunità di apprendimento e controllo
pubblici**, consentendo la collaborazione su moduli funzionali più
piccoli e, in tal modo, facilitando l'offerta pubblica per le piccole e
medie imprese del territorio. Le pubbliche amministrazioni possono
utilizzare i propri processi di acquisto del software per **stimolare
l'innovazione e la concorrenza** nella loro economia locale.

L’adozione dell'\ *open source* può quindi essere vista come **un
investimento che porta alla crescita economica del sistema Paese**: nel
tempo saranno sempre più richiesti nuovi fornitori a causa della
crescente domanda di tecnologia.

Il software *open source* può essere utilizzato e sviluppato da team di
sviluppo interni permanenti, appaltatori o fornitori in outsourcing.
Inoltre, i fornitori delle organizzazioni pubbliche possono includere
l’open source nelle loro offerte per contratti.

Tutte le volte che si progetta un nuovo servizio digitale, si possono
usare codice o componenti *open source* già pronti. In questi casi è
utile specificare in fase di definizione del progetto che la nuova
soluzione dovrà basarsi su soluzioni aperte, così come indicato dal CAD.
