Il software della Pubblica Amministrazione
==========================================

A livello internazionale, negli ultimi anni, l’utilizzo di Free/Libre
and Open Source Software (FLOSS) si è molto sviluppato e in molti casi
ha sostituito il ricorso a soluzioni proprietarie chiuse. I vantaggi di
questo approccio sono sia di natura tecnica che di natura economica e
strategica. Anche a livello Europeo, l’attenzione al software libero si
è molto sviluppata e diverse iniziative sono nate in questo senso. Ad
esempio, la Commissione Europea promuove diversi programmi finalizzati a
favorire il riuso di soluzioni software e la loro interoperabilità (come
per esempio l’\ `iniziativa ISA² <https://ec.europa.eu/isa2/isa2_en>`__)
e promuove l’uso e la contribuzione a progetti open source al proprio
interno come testimonia la `strategia 2020-23 della
CE <https://ec.europa.eu/info/departments/informatics/open-source-software-strategy_en>`__.
Queste iniziative pongono al centro il risparmio per le Pubbliche
Amministrazioni europee, il miglioramento della qualità dei servizi, lo
sviluppo dell'economia del territorio e una maggiore indipendenza
geo-politica dai grandi fornitori di tecnologia extra europei.

Su quest’onda, diversi paesi (sia europei che non, come
`Francia <https://www.etalab.gouv.fr/>`__, `Regno
Unito <https://gds.blog.gov.uk/>`__ o gli `USA <http://code.gov/>`__)
hanno avviato delle politiche nazionali per favorire l’utilizzo
dell’open source nelle soluzioni per la pubblica amministrazione. Anche
l’Italia ha adottato una strategia simile. In particolare, il parlamento
ha approvato gli artt. 68 e 69 del `Codice dell’Amministrazione
Digitale <https://docs.italia.it/italia/piano-triennale-ict/codice-amministrazione-digitale-docs/it/v2017-12-13/>`__,
scritti per favorire il riuso di soluzioni software e l’utilizzo quasi
esclusivo di software a licenza aperta. In particolare, le "`Linee Guida
su acquisizione e riuso di software per le pubbliche
amministrazioni <https://docs.italia.it/italia/developers-italia/lg-acquisizione-e-riuso-software-per-pa-docs/it/stabile/index.html>`__"
(in attuazione degli articoli suddetti) si occupano di dettagliare un
ecosistema di migliori pratiche per allineare gli incentivi economici e
creare un ecosistema virtuoso per lo sviluppo del software pubblico.

Ricordiamo inoltre che il CAD impone alle pubbliche amministrazione di
adottare software aperto ogni qual volta sia possibile. L'eventuale non
adozione deve essere adeguatamente motivata da un atto formale
depositato e protocollato all'interno della "valutazione comparativa".

Il nuovo modello di riuso, introdotto dalla riforma del CAD del 2017,
semplifica ulteriormente i processi, consentendo di eliminare eventuali
accordi bilaterali e utilizzando in via esclusiva le cosiddette "licenze
aperte", rendendo di fatto il software pubblico un bene comune di tutto
il Paese. Grazie a questo modello, una amministrazione pubblica (ma
anche un cittadino o un ente del terzo settore) può beneficiare delle
soluzioni software già sviluppate da altre amministrazioni senza
affrontare nuovamente l’investimento da zero.
